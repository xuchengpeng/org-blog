<!DOCTYPE html>
<html lang="en">
<head>
<meta charset="utf-8">
<meta name="viewport" content="width=device-width, initial-scale=1">
<title>王勃《滕王阁序》</title>
<meta name="generator" content="Org Mode">
<link rel="apple-touch-icon" sizes="180x180" href="/apple-touch-icon.png">
<link rel="icon" type="image/png" sizes="32x32" href="/favicon-32x32.png">
<link rel="icon" type="image/png" sizes="16x16" href="/favicon-16x16.png">
<link rel="manifest" href="/site.webmanifest">
<link rel="stylesheet" type="text/css" href="/css/main.bundle.min.css">
<script type="text/javascript" src="/js/appearance.min.js"></script>
<script defer="" type="text/javascript" src="/js/main.bundle.min.js"></script>
</head>
<body>
<header id="preamble" class="status">
<div class="site-header">
  <a class="site-title" href="/">Chuck</a>
  <div class="site-nav">
    <div id="menu-list" class="main-menu">
      <a href="/posts/">Posts</a>
      <a href="/about.html">About</a>
    </div>
    <button aria-label="Search" onclick="window.location.href='/search.html';">
      <svg width="20" height="20" viewBox="0 0 24 24">
        <path fill="currentcolor" d="M23.822 20.88l-6.353-6.354c.93-1.465 1.467-3.2 1.467-5.059.001-5.219-4.247-9.467-9.468-9.467s-9.468 4.248-9.468 9.468c0 5.221 4.247 9.469 9.468 9.469 1.768 0 3.421-.487 4.839-1.333l6.396 6.396 3.119-3.12zm-20.294-11.412c0-3.273 2.665-5.938 5.939-5.938 3.275 0 5.94 2.664 5.94 5.938 0 3.275-2.665 5.939-5.94 5.939-3.274 0-5.939-2.664-5.939-5.939z"></path>
      </svg>
    </button>
    <button id="appearance-switcher" aria-label="Appearance Switcher">
      <svg id="moon" width="20" height="20" viewBox="0 0 512 512">
        <path fill="currentcolor" d="M32 256C32 132.2 132.3 32 255.8 32c11.36.0 29.7 1.668 40.9 3.746 9.616 1.777 11.75 14.63 3.279 19.44C245 86.5 211.2 144.6 211.2 207.8c0 109.7 99.71 193 208.3 172.3 9.561-1.805 16.28 9.324 10.11 16.95C387.9 448.6 324.8 480 255.8 480 132.1 480 32 379.6 32 256z">
        </path>
      </svg>
      <svg id="sun" width="20" height="20" viewBox="0 0 512 512">
        <path fill="currentcolor" d="M256 159.1c-53.02.0-95.1 42.98-95.1 95.1s41.2 96.9 95.1 96.9 95.1-42.98 95.1-95.1S309 159.1 256 159.1zM509.3 347l-63.2-91.9 63.15-91.01c6.332-9.125 1.104-21.74-9.826-23.72l-109-19.7-19.7-109c-1.975-10.93-14.59-16.16-23.72-9.824L256 65.89 164.1 2.736c-9.125-6.332-21.74-1.107-23.72 9.824L121.6 121.6 12.56 141.3C1.633 143.2-3.596 155.9 2.736 164.1L65.89 256 2.74 347.01c-6.332 9.125-1.105 21.74 9.824 23.72l109 19.7 19.7 109c1.975 10.93 14.59 16.16 23.72 9.824L256 446.1l91.01 63.15c9.127 6.334 21.75 1.107 23.72-9.822l19.7-109 109-19.7C510.4 368.8 515.6 356.1 509.3 347zM256 383.1c-70.69.0-127.1-57.31-127.1-127.1.0-70.69 57.31-127.1 127.1-127.1S383.1 186.2 383.1 256c0 70.7-56.4 127.1-127.1 127.1z">
        </path>
      </svg>
    </button>
    <button id="menu-button" aria-label="Menu">
      <svg width="20" height="20" viewBox="0 0 448 512">
        <path fill="currentcolor" d="M0 96C0 78.33 14.33 64 32 64H416c17.7.0 32 14.33 32 32 0 17.7-14.3 32-32 32H32C14.33 128 0 113.7.0 96zM0 256c0-17.7 14.33-32 32-32H416c17.7.0 32 14.3 32 32s-14.3 32-32 32H32c-17.67.0-32-14.3-32-32zM416 448H32c-17.67.0-32-14.3-32-32s14.33-32 32-32H416c17.7.0 32 14.3 32 32s-14.3 32-32 32z">
        </path>
      </svg>
    </button>
  </div>
</div>
</header>
<main id="content" class="content">
<header>
<h1 class="title">王勃《滕王阁序》</h1>
</header><p>
豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。
</p>

<p>
时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得天人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。
</p>

<p>
披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰弥津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。
</p>

<p>
遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？
</p>

<p>
嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！
</p>

<p>
勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？
</p>

<p>
呜呼！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔。
</p>

<p class="verse">
滕王高阁临江渚，佩玉鸣鸾罢歌舞。<br>
画栋朝飞南浦云，珠帘暮卷西山雨。<br>
闲云潭影日悠悠，物换星移几度秋。<br>
阁中帝子今何在？槛外长江空自流。<br>
</p>
</main>
<footer id="postamble" class="status">
<div class="site-footer">
  <p>&copy 2026 Chuck</p>
  <p>Powered by <a href="https://www.gnu.org/software/emacs/">Emacs</a></p>
</div>
<a href="#top" class="top-link" id="top-link" style="visibility: hidden; opacity: 0;">
  <svg xmlns="http://www.w3.org/2000/svg" height="24px" width="24px" viewBox="0 -960 960 960" fill="currentcolor">
    <path d="M440-160v-487L216-423l-56-57 320-320 320 320-56 57-224-224v487h-80Z"></path>
  </svg>
</a>
</footer>
</body>
</html>
